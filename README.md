# gem_project
Il Parco del Pionta rappresenta un luogo denso di memorie storiche, culturali e sociali rimasto finora 
sottoutilizzato dalla collettività cittadina di Arezzo. Nel contesto delle pratiche di rigenerazione urbana 
finalizzate a reintegrare funzionalmente e socialmente aree urbane marginali e a intensificare la 
partecipazione e l’accessibilità etero-culturale e democratica, progetti che abbiano come obiettivo la 
riqualificazione sostenibile e la disponibilità di spazi e strutture del Parco del Pionta per la comunità cittadina 
appaiono urgenti e decisivi. L’area si presenta come risorsa strategica, dalle enormi potenzialità rigenerative 
per la città di Arezzo. In essa, infatti, sono presenti attività del comparto sanitario e ospedaliero, le strutture 
del Campus del Dipartimento di Scienze della formazione, umane e della comunicazione interculturale 
(DISPOC) dell’Ateneo di Siena e un consistente patrimonio culturale, storico-architettonico e ambientale. 
L’Università di Siena, con le attività del DISPOC, rappresenta il soggetto che più vitalizza il Pionta con attività 
didattiche e di ricerca, di promozione culturale e socializzazione studentesca svolte negli edifici dell’antico 
complesso manicomiale. Nel Pionta è presente un patrimonio archivistico e documentario tra i più ricchi e 
completi degli ex Ospedali neuropsichiatrici italiani - al cui ultimo direttore, Agostino Pirella già collaboratore 
di Franco Basaglia, si deve il superamento dell’esperienza manicomiale aretina. Tale patrimonio costituisce 
una risorsa indispensabile per costruzioni inedite di narrazioni, storytelling, prodotti audio/visivi finalizzati 
alla valorizzazione della memoria identitaria dell’esperienza manicomiale in chiave multidisciplinare e in 
un’ottica di fruizione partecipativa. Il lavoro di ricerca ha come finalità la realizzazione di un Presidio culturale 
nell’area, attraverso il quale pianificare e attivare progetti mirati di valorizzazione e divulgazione del ricco 
patrimonio storico-archivistico, culturale e ambientale. Tale Presidio agirà da “laboratorio permanente” in 
grado di coinvolgere e sensibilizzare, mediante workshop, performance narrative-teatrali, prodotti
divulgativi, non solo docenti e studenti universitari ma anche le realtà associazionistiche, l’intera cittadinanza 
e le comunità del territorio di riferimento.
